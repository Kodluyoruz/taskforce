# Adım 2: Gerçekçi Ol

Unity’de ilk projesine başlayanlar genellikle ortak bir hataya düşerek hem çok büyük hem de yapması çok zor bir proje yapmaya karar verir ve bir müddet sonra da hüsrana uğrayarak projeyi bırakır. Bunun temel nedeni projelerinin kapsamını düzgün bir şekilde belirleyememiş olmalarıdır. Burada proje kapsamı ile senin ya da ekibinin projeyi yaparken ne kadar emek sarf edeceği kastedilmektedir. Bu, tasarımdan çizime, seslendirmeden programlamaya kadar olan her şeyi kapsar.

Profesyonellerin birçoğu da bu hataya düşerek, bundan kendilerine ders çıkardılar.

Patikada daha önce de belirttiğimiz gibi geliştirme sürecinin bir diğer önemli ayağı da proje planlaması ve yönetimidir. Projeleri yönetirken, hedefine ulaşmak için ona uygun olacak zaman çizelgeleri hazırlaman ve zaman yönetimini yapman gerekiyor. Proje yönetimi hakkında yaratım sürecinde ilerledikçe daha fazla bilgi edineceksin ancak bir projeye başlarken kapsamını belirlemeli ve tamamlamana yardımcı olacak belirli aşamalar ve tarihler kararlaştırmalısın.

Unity ile yapılan en yaratıcı ve iddialı oyun ya da uygulamaların çoğu tek bir geliştirici tarafından yapılmadı. Aksine programcılar, sanatçılar, tasarımcılar, yapımcılar, ses mühendisleri ve daha pek çok farklı görevdeki kişilerden oluşan ekipler tarafından yapıldı. Bunu Unity öğrenirken sakın aklından çıkarma, özellikle de eğer kendi kendine ilerliyorsan. En azimli tek çalışan bağımsız geliştiriciler bile meslektaşlarından ve daha geniş bağımsız topluluklardan destek alıyorlar. İster bir fikrin hızlıca gözden geçirilmesi isterse bir ekip projesi olsun başkalarıyla çalışmaktan çok şey öğreneceksin.

Patikada ilerlerken, ekiplerle çalışma ve ekip içindeki görev dağılımları hakkında bilgi edineceksin. Böylece kişisel yetkinliklerini ve olası kariyer tercihlerini belirleyebileceksin. Becerilerin geliştikçe neyin gerçekçi olduğu hakkında öngörü sahibi olacak ve Unity ile neleri başarabileceğini fark ettikçe daha azimli olacaksın.

