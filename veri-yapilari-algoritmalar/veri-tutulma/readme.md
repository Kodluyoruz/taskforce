# Konu Metni

## Bilgisayarda Verinin Tutulması

Bilgisayarlar, her türlü veriyi 0 ve 1 sembollerini kullanarak saklar. 0 veya 1 sembolünü tutan bir yapıya "**bit**" adı verilir. Bir "bit", 0 veya 1 rakamını saklayabildiğinden dolayı 2 farklı değeri ifade edebilir. Bu "bit" adı verilen yapılar art arda sıralanarak daha büyük bilgileri ifade edebilir. Örneğin; "1000001" sayısının bilgisayarda "A" harfini ifade edebildiğini görmüştük. Bu sayıdaki her rakam birer "bit"tir ve bu sayı toplamda 7 adet "bit"ten oluşmaktadır. 

ASCII karakterleri gördüğümüz gibi 7 adet bit kullanılarak oluşturulmuştur. Her bir bit 2 farklı değeri ifade edebildiğinden dolayı 7 bit de "2 üzeri 7" yani "128" farklı değer ifade edebilir. O zaman ASCII karakter setinin 128 karakterden oluştuğunu söyleyebiliriz.

8 adet bit, bir "**bayt**" anlamına gelir. Bilgisayarda herhangi bir dosyanın ne kadar yer kapladığına baktığımızda hep sonu "bayt" ile biten ifadeler (Kilobayt, megabayt gibi) görürüz. Bu ifadelerin ne olduklarını şöyle ifade edebiliriz:

* 1 kilobayt = 1024 bayt
* 1 megabayt = 1024 kilobayt
* 1 gigabayt = 1024 megabayt

### Verinin bilgisayarda fiziksel olarak saklanması

Peki bu 0 ve 1 bilgileri bilgisayarın içinde nasıl saklanıyor? 

Veriler kalıcı veya geçici olarak bilgisayarda saklanabilir. Kalıcı olarak saklanan bilgiler, sabit disklerde saklanır. Bir Hard Disk depolama biriminde veriler manyetik alan kullanılarak diskin üzerine yazılır. İki farklı manyetik kutup, ikili sistemdeki 0 ve 1 sembollerini temsil eder. Geçici olarak saklanan bilgiler ise RAM adı verilen hafıza biriminde, elektrik kullanılarak saklanır. Bilgisayar kapandığında ise elektrik kesildiğinden dolayı RAM biriminin içindeki bilgiler kaybolur.



# Sorular

1. Bir adet bayt kaç farklı değer ifade edebilir?

   Cevap: Bir bayt 8 adet bitten oluşur ve "2 üzeri 8" yani 256 farklı değer ifade edebilir.

2. 1 gigabayt kaç kilobayttır?

   Cevap: 1024x1024 = 2^20 = 1.048.576

3. Hard Disk dışında depolama birimleri var mıdır? Araştırınız.



# Ücretsiz Kaynak

* [Verilerin disklerde depolanması](https://www.goldverikurtarma.com/veriler-disklerde-nasil-depolaniyor) linkinden verilerin sabit disklerde nasıl depolandığını daha detaylı bir şekilde öğrenebilirsiniz.

