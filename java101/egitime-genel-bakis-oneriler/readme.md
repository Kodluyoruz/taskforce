# Eğitime Genel Bakış ve Öneriler #

## Ne Öğreneceğiz ? Bizleri Neler Bekliyor ?

Java 101 patikasında öğrenecekleriniz :

- Programlama Temelleri
- Soyut Düşünme
- Algoritmik Düşünce
- Java Programlama Dili

### Programlama Temelleri :

Java 101 patikası ile programlamanın temellerini öğreneceksiniz. Patikanın amacı programlama öğrenmek isteyen kişilere hiç bilgisi ve programlama temeli olmasa bile programlamayı en temelden sağlam adımlarla öğretmektir.

### Soyut Düşünme :

Programlama öğrenmek, kişilerin soyut düşünme yetisini de geliştirmektedir. Her ne kadar programlar bilgisayar ekranında somut olarak bir çıktı verseler de, programı tasarlamak soyut bir kavramdır. Bu bağlamda bir programcı her zaman soyut düşünmelidir. Java 101 patikası ile yaptığımız pratikler ve ödevler ile soyut düşünme yetimizi geliştireceğiz.

### Algoritmik Düşünce :

Programlama , “bilgisayara çeşitli görevleri yerine getirmesi için talimat vermenin” bir yoludur. Bu talimatlar, makinelerin nasıl çalışacağını veya çalıştıracağını söyleyebilir. Programlama bilgisayara ne yapması gerektiğini söyleyen, problemlere çözümler üreten ve bu çözümleri algoritmalar ile destekleyen bir öğretme işlemidir. Algoritma ise belli bir problemi çözmek ya da belirli bir amaca ulaşmak için tasarlanan yoldur. Java 101 patikası algoritmik düşünme yetimizi yaptığımız pratikler ve ödevler ile geliştirmemize yardımcı olacaktır.

### Java Programlama Dili :

Programlamaya ilk adımı günümüzün popüler dillerinden biri olan Java ile atacağız. Dizüstü bilgisayarlardan veri depolama merkezlerine, oyun konsollarından bilimsel süper bilgisayarlara, cep telefonlarından Internet'e kadar çoğu yerde Java dili kullanılmaktadır ve programlama temellerini atmak için ideal bir programlama dilidir.

## Öneriler

Eğitimi takip ederken verimli olabileceğini düşündüğümüz bir kaç önerimiz var.

- Eğitmen ile birlikte kod yazmaya çalışmayın. Bir kaç defa eğitimi izleyip sonrasında eğitim içeriğinde ki konuları kendiniz yapmaya çalışın.
- Anlamadığınız ve kafanıza oturmayan yerleri es geçmeyip başka kaynaklardan araştırmalar yapın. Yine sonuç bulamazsanız bilen birilerine sormayı deneyin.
- Bol bol pratik yapın. Programlama öğrenmenin  en önemli noktaları  “Sabır ve Pratiktir”. Çünkü bir işe en başından başlıyorsunuz. Bir işe sıfırdan başlarken sabırlı ve sürekli pratik yapmanız gerekmektedir.  Sonuçta bir şeyi öğrenmenin en temel yollarından birisi bıkmadan usanmadan pratik yapmaktır.
- Hata yapmaktan korkmayın. Kod yazarken hata yapma olasılığı çok yüksektir. Her seviyede ki programcı elbet bir yerler de hata yapar. Sonuçta kesin kuralları olan bir dil üzerinden komutlar yazıyoruz. Önemli olan yazdığımız koddaki hataları bulup düzeltebilmektir.
- Tersine Mühendislik. Bir başkasının kodunu satır satır incelerseniz ve nasıl çalıştığını anlarsanız hem programlamaya bambaşka bir pencereden bakmış olursunuz hem de ufkunuzu genişletirsiniz.
