## Adım 5: Proje yönetme ve ilerleyişi takip etme

Projenin özelliklerine ve ihtiyaçlarına kesin bir şekilde karar verdikten sonra, uygun programlar yaparak ve bir **proje planını** kontrol ederek bir projeyi nasıl yöneteceğini planlama zamanı gelmiştir. Proje planı genelde üretim öncesinde oluşturulsa da projenin ilerleyişini takip etmek adına üretim boyunca kullanılır ve tekrar ele alınır.

Proje planı, tasarım dokümanında ve proje tüzüğünde tanımlanan unsurları kullanarak spesifik görevler ve teslim günleri belirler. Üretici ya da proje yöneticisi genelde bu planı oluşturur ve değişiklik yapılması gerektikçe günceller. Ayrıca ilerleyişi tanımlanmış görevler ve gerekli teslim hedefleriyle karşılaştırmak için, planın bir parçası olarak ya da ayrıca oluşturulabilen, bir **proje takipçisi** de oluştururlar.

Eğer bir proje planı oluşturup takip etmezsen sonuç genellikle bir kapsam kaymasıdır. Plana sürekli yeni fikirler ve özellikler eklenmesiyle proje başarısızlığa uğrayabilir, gecikebilir ya da bütçeyi aşabilir.

Hem bireyler hem de takımlar için başarılı bir şekilde projeleri takip etmeye yönelik bazı tavsiyeler şöyledir:

- Proje için gerekli adımları belirle.
- Bir takımla çalışıyorsan belirli roller ata ve sorumluluklar tanımla.
- Belirli teslim hedefleri ve teslim tarihleriyle bir program oluştur.
- Proje yönetimindeki ortak problemleri ve meseleleri belirle; kapsam kayması, aşırı iddialı tasarım planları ve sıkı zaman kısıtlamaları gibi.
- Projenin ne zaman tamamlanacağına karar ver.
- Projenin bütününü oluşturacak her bir küçük parçası için teslim tarihleri belirle.
- Her proje aşaması için makul zaman dilimleri oluştur.
- Bir takımla çalışıyorsan listedeki her görev için görev sorumluları ata.

**Müşteriler için proje oluşturma**

Eğer bir müşteri için proje oluşturuyorsan etkili proje yönetimine yardımcı olacak, göz önünde bulundurman gereken bazı ek hususlar vardır:
- Açık proje rolleri belirle, buna müşteri ve grup arasında aracı görevi gören kişi ve projenin çeşitli unsurları için önemli paydaşların belirlenmesi de dahil.
- Müşteri beklentilerini anla ve netleştir.
- Müşteriyle açık ve net iletişimi desteklemeyi planla, müşteriyle iletişim kurma yollarını ve  müşteriyle birlikte projeyi gözden geçirmek için gerekli olan çevrim içi ortak çalışma araçlarını belirle.
